---
title: ""
slug: 134-2
date: 2022-03-04 12:10:46
type: post
status: publish
canonical_url: https://spacccraft.altervista.org/134-2/134/
category: Senza categoria
tags: 
---

<!-- wp:paragraph -->
<p>Taci. Su le soglie<br>del bosco non odo<br>parole che dici<br>umane; ma odo<br>parole più nuove<br>che parlano gocciole e foglie<br>lontane.</p>
<!-- /wp:paragraph -->

<!-- wp:paragraph -->
<p>Ascolta. Piove<br>dalle nuvole sparse.<br>Piove su le tamerici<br>salmastre ed arse,<br>piove sui pini<br>scagliosi ed irti,<br>piove su i mirti<br>divini,<br>su le ginestre fulgenti<br>di fiori accolti,<br>su i ginepri folti<br>di coccole aulenti,<br>piove su i nostri volti<br>silvani,<br>piove su le nostre mani<br>ignude,<br>su i nostri vestimenti<br>leggeri,<br>su i freschi pensieri<br>che l'anima schiude</p>
<!-- /wp:paragraph -->

<!-- wp:paragraph -->
<p>novella,<br>su la favola bella<br>che ieri<br>t'illuse, che oggi m'illude,<br>o Ermione.</p>
<!-- /wp:paragraph -->

<!-- wp:paragraph -->
<p>Odi? La pioggia cade<br>su la solitaria<br>verdura<br>con un crepitio che dura<br>e varia nell'aria secondo le fronde<br>più rade, men rade.</p>
<!-- /wp:paragraph -->

<!-- wp:paragraph -->
<p>Ascolta. Risponde<br>al pianto il canto<br>delle cicale<br>che il pianto australe<br>non impaura,<br>né il ciel cinerino.</p>
<!-- /wp:paragraph -->

<!-- wp:paragraph -->
<p>E il pino<br>ha un suono, e il mirto<br>altro suono, e il ginepro<br>altro ancora, stromenti<br>diversi<br>sotto innumerevoli dita.</p>
<!-- /wp:paragraph -->

<!-- wp:paragraph -->
<p>E immersi<br>noi siam nello spirito<br>silvestre,<br>d'arborea vita viventi;<br>e il tuo volto ebro<br>è molle di pioggia<br>come una foglia,<br>e le tue chiome<br>auliscono come<br>le chiare ginestre,<br>o creatura terrestre<br>che hai nome<br>Ermione.</p>
<!-- /wp:paragraph -->

<!-- wp:paragraph -->
<p>Ascolta, Ascolta. L'accordo<br>delle aeree cicale<br>a poco a poco<br>più sordo<br>si fa sotto il pianto<br>che cresce;<br>ma un canto vi si mesce<br>più roco<br>che di laggiù sale,<br>dall'umida ombra remota.</p>
<!-- /wp:paragraph -->

<!-- wp:paragraph -->
<p>Più sordo e più fioco<br>s'allenta, si spegne.<br>Sola una nota<br>ancor trema, si spegne,<br>risorge, trema, si spegne.<br>Non s'ode voce del mare.<br>Or s'ode su tutta la fronda<br>crosciare<br>l'argentea pioggia<br>che monda,<br>il croscio che varia<br>secondo la fronda<br>più folta, men folta.</p>
<!-- /wp:paragraph -->

<!-- wp:paragraph -->
<p>Ascolta.<br>La figlia dell'aria<br>è muta: ma la figlia<br>del limo lontana,<br>la rana,<br>canta nell'ombra più fonda,<br>chi sa dove, chi sa dove!<br>E piove su le tue ciglia,<br>Ermione.</p>
<!-- /wp:paragraph -->

<!-- wp:paragraph -->
<p>Piove su le tue ciglia nere<br>sì che par tu pianga<br>ma di piacere; non bianca<br>ma quasi fatta virente,<br>par da scorza tu esca.<br>E tutta la vita è in noi fresca<br>aulente,<br>il cuor nel petto è come pesca<br>intatta,<br>tra le palpebre gli occhi<br>son come polle tra l'erbe,<br>i denti negli alveoli<br>son come mandorle acerbe.</p>
<!-- /wp:paragraph -->

<!-- wp:paragraph -->
<p>E andiam di fratta in fratta,<br>or congiunti or disciolti<br>(e il verde vigor rude<br>ci allaccia i malleoli<br>c'intrica i ginocchi)<br>chi sa dove, chi sa dove!<br>E piove su i nostri volti<br>silvani,<br>piove su le nostre mani<br>ignude,<br>su i nostri vestimenti<br>leggeri,<br>su i freschi pensieri<br>che l'anima schiude<br>novella,<br>su la favola bella<br>che ieri<br>m'illuse, che oggi t'illude,<br>o Ermione.</p>
<!-- /wp:paragraph -->

